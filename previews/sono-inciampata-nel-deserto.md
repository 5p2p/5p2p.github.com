---
title: Sono inciampata nel deserto
author: Alescanca
image: 
preview: ok
date: 1-12-2015
slug: 
description: Sul blog scrivo sempre la bellezza e la grazia di aver incontrato il Signore e Francesco, di quanto è bello rispondere alla chiamata di Dio al matrimonio. A volte però la strada non è proprio così liscia e chiara. In questo periodo sono inciampata nel deserto.
---


Mi rendo conto solo adesso che ci stiamo incamminando verso scelte molto nette e forse anche radicali. **5pani2pesci**, oltre ad essere un progetto di incoraggiamento e aiuto agli altri, è soprattutto un cammino per noi cinque che ci sta mettendo nuovamente in discussione, in rotta verso il Signore. Questo cammino ci ha riportato in maniera nuova alla preghiera e all'apertura della casa e del cuore per le coppie. Ed è proprio in questo momento che a volte prende il sopravvento il deserto e con esso la tentazione. Esistono molti tipi di tentazioni ma io li racchiuderei con un solo nome: non è vero che Dio mi vuole bene.

In questo *deserto* mi chiedevo: *"Ma Dio mio dove sono le cento volte tanto che ci hai promesso? Non vedi che la macchina ci si è rotta per l'ennesima volta e non possiamo permettercene una nuova? E poi tutta la precarietà che viviamo. Mi sembra di vedere solo problemi in questo momento. Dove sei?"*.

A volte ho l'impressione che sia tutto inutile: pregare, accogliere, scrivere e tutto il resto, tutto inutile, non serve a niente. La tentazione che Dio non si occupa di noi, la tentazione che Lui non risponde alle nostre richieste, la tentazione che ti stai inventando tutto. E' a questo punto così forte di tentazione che si è rotto qualcosa in me con un pianto senza fine in cui ho sperimentato ancora una volta quella presenza di Dio che ci coccola come una madre quando ti abbraccia quando ti sbucci il ginocchio. E mentre gridavo al Signore accusandolo di non essermi accanto mi sentivo abbracciata da Lui. 

Dio non ci ha promesso la macchina nuova. Lui ci ha promesso **la vita eterna** e in aggiunta il necessario se noi facciamo la Sua volontà. Ma io la sto facendo la volontà di Dio? O mi sono persa e ho dato ascolto alle paure/tentazioni che stanno sempre lì in agguato appena abbassi la guardia. Allora sono andata di filato a confessarmi più volte e a ricevere quella forza che c'è nei sacramenti.

Ognuno di noi, appena inizia a fare sul serio con il Signore, inciampa nel deserto delle tentazioni. A volte queste paure sono così leggittime e reali che gli diamo ascolto senza problemi. L'unica arma che abbiamo è la chiesa, i loro ministri e i sacramenti che passano dalle loro mani. Il confessore ha iniziato a confessarmi dicendo che la confessione è un sacramento e che da essa scaturiva la forza di Dio per ricominciare. Se siamo costanti nella preghiera, se ci riusciamo, nel digiuno, e nei sacramenti abbiamo gli strumenti giusti per guardare dritti verso Dio senza timore e abitare nel Suo cuore. Da soli nun gli si fa! Se diciamo di seguire il Signore senza essere attaccati alla preghiera e ai sacramenti stiamo seguendo una bellissima filosofia di pace e reciproco aiuto o di autoaffermazione, ma questo non c'entra niente con la gioia piena che ci è stata promessa da Gesù.

Buon cammino a voi tutti e pregate per noi. 

p.s.
Con tutte le persone che grazie a 5pani2pesci stiamo incontrando e tutta la gente che ci invita mi rendo conto di non avere una casa tutta mia ma di averne davvero tante in tutta Italia e addirittura anche in Spagna. E poi la macchina, dopo aver pregato e aver ricevuto il perdono nella confessione, mi sembra che può andarci bene ancora per molto :-) 
