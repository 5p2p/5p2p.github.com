Post sulla Conversione - 5P2P

Signore Gesù Cristo, figlio di Dio, abbi pietà di me peccatore

E’ davvero difficile organizzare un estratto della mia vita che racchiuda i passaggi essenziali della mia conversione. Sostanzialmente si tratta di un cambio di mentalità compattato in poco più di due anni, una sequenza di illuminazioni che mi hanno portato al rifiuto, alla riconciliazione, al disgusto, alle contraddizioni. Se volete potrei dirvi che sono diventato “buono” raccontandovi le cose “belle” che Dio mi ha suggerito. Ma sarebbe troppo facile… Cominciamo dalla mondezza. Si sappia che andavo a puttane e che preferivo le nere perchè, nonostante la mia testa dicesse che sono come le bianche, il mio cuore diceva che essendo nere e più economiche hanno meno dignità e quindi facevo meno male al mondo. La ciliegina di questa torta è il mio contributo come volontario in un’associazione che si occupava proprio delle donne di strada! Santo corso Zero coi francescani dove ho finalmente tirato fuori questo macigno… Si sappia che preferivo corteggiare donne ferite, magari sovrappeso che difficilmente mi dicevano di no, che corteggiavo anche 3-4 donne contemporaneamente, che era tutta una collezione folle di conferme e sensazioni di piacere tutte mie, che ero (sono, perchè ancora li ricordo) un collezionista dei siti porno specializzati sulle tette grandi, che sono andato con donne sposate e minorenni. Si sappia che ho vissuto con l’obbiettivo di trombarmi almeno 30 ragazze nel corso della mia vita. Obbiettivo raggiunto e superato abbondantemente, wow. Si sappia che ho sempre pensato che la colpa di tutti i miei mali fosse mio padre. Si sappia che l’ho odiato, a volte ho desiderato la usa morte,si sappia che ho profondamente odiato mia madre, ultimamente anche mia sorella. Si sappia che avevo tutto quello che serve per costruire una famiglia: un contratto a tempo indeterminato, un lavoro allineatissimo ai miei studi, una casa di proprietà, salute, esperienze emotive ed intellettuali variegate. Benestante di famiglia ero povero nello spirito come un vaso pieno di immondizia, vanagloria, atteggiamenti mocciosi. Invidia e narcisismo erano (a volte lo sono ancora) il telaio della mia vita, l’autoerotismo la mia tisana, mio padre una spina nel fianco. Non vedevo che non provavo desideri, non vedevo la profondità delle ferite nell’infanzia dei miei genitori, le ferite generate all’inteno della famiglia, non vedevo la gioia, nè il dolore, men che mai la frustrazione. Appena la sentivo fuggivo, perchè faceva male e non era logico entrarci. Finalmente arriva una donna che mi mette in crisi. Vergine fino al matrimonio che spera con me fino alla fine del fidanzamento. All’inizio mi respinge. Ma io, seduttore impenitente, non accettavo che lei non si concedesse. Quante volte ho scambiato il narcisismo ferito per un innamoramento, o peggio, per amore! Ero un attore straordinario, riuscivo a convincere tutti del mio dolore, dai miei genitori ai miei amici, ai miei parenti, tutti. Ero una barzelletta, era tutto in un vortice di contraddizioni da cui non uscivo. Quando lei mi parlava di fede sbagidliavo. Quando entravamo nei discorsi sulla verità, il vangelo come favola e come testimonianza di ciccia vera era come calpestare la libreria di mio padre. Il mio orgoglio, i miei piccoli traguardi artistici, intellettuali, sportivi, persino i successi di mio padre entravano nella mia testa come un programma che accende un dispositivo e spara con padronanza di lingua e dialettica a tutte le baggianate millantate dalla verità rivelata. Curiosità, certo, nell’ascolto, ma poi decido io. Era probabilmente una scusa perfetta per distrarmi dalla verità dal mio cuore sommersa da strati di calcinacci: io non l’amavo, non ci stavo bene, non osavo accorgermene.
Il “LA” viene battuto dal mio primo corso di Assisi a cui partecipo più per sfinimento e vaga curiosità: il popolare corso per fidanzati. Al terzo giorno di messa, la mattina, l’ostia mi va per traverso in gola procurandomi tosse. Tossivo perchè piangevo dalla commozione. C’era una rabbia, una provocazione che percuoteva le corde della mia coscienza come non mi era mai capitato. Stavo male, ok, ma allora ero vivo. I frati mi stavano dicendo che se mi sento una merda è proprio normale. Ma perchè allora i miei genitori non me l’hanno detto? bum… ma perchè allora i miei amici... bum. Ma perchè allora i genitori dei miei amici? bum. Ma nell’ultimo spettacolo, allora, quando diceva… perchè? bum. Che ho visto finora? bum… ma perchè i miei libri, i miei amici più intelligenti… bum… bum… bum…
Ho trascorso un periodo di studio a Los Angeles dove mi trovavo a contatto con cervelloni del mondo accademico a livello mondiale, ho viaggiato tantissimo, sono persino andato al polo sud geografico, ho visto una montagna di spettacoli, ma non capivo come fosse possibile trovare risonanze così forti, risposte, domande profonde in ometti col saio marrone. Ma ero vivo. I miei compagni di merende mi chiedono com’è andata al ritorno dal corso: “E’ stata l’esperienza… non so ragazzi… più bella della mia vita.” Un attimo di silenzio si crea in macchina. Poi Manuel, apre bocca: “Ma che stai addì?”
Bingo. Non un “Davvero? che bello” ma, tradotto, “Mi fai paura. Lasciami stare…” Infatti tempo due mesi, mi ritrovavo solo come un cane. Mio padre si vergognava del mio avvicinamento alla Chiesa perchè pensava fosse indotto dalla mia ragazza, i miei amici non mi riconoscevano più, non riuscivo più a stare zitto quando si entrava in dibattiti dove si poneva l’io al posto di Dio al centro della vita. E’ il deserto. Perdo tutti gli amici, comincio a farmene pian piano di nuovi.
Ricordo il primo colloquio con il padre spirituale più amato dagli italiani :-), Francesco Piloni. Meno male che andavo dritto al punto: “Fra Francesco, mi è piaciuto molto il corso. IO ho due problemi: voglio fare l’attore ma faccio l’ingegnere, non so cosa fare con la mia ragazza. In poche parole non so decidere. Sono… agnostico, quasi ateo, ma questo corso mi è piaciuto tanto.”
“Hmmm…”
Avevo 34 anni, ero già fuori da tutti i limiti di età. Fra Francesco è cauto: “Facciamo così. Leggiti un salmo e un vangelo tutti i giorni. Poi comprati un libro: Occasione o Tentazione.”
Ho due terreni fertili su cui il seme non muore: la disciplina e un po’ di intelligenza di quella becera, scolastica per prendere buoni voti a scuola. Leggo il primo giorno e mi commuovo. “Ma che è sta cosa? E’ bellissimo.”
Leggo il secondo giorno e mi commuovo. “Oddio. Dio mio…”
Leggo il terzo giorno, mi commuovo, tutta la settimana mi escono le lacrime al termine della lettura del Vangelo. Non ha senso, ma è bellissimo. E’ come essere innamorata. La mia ragazza (diamole un nome di fantasia, Silvia), non ci vede più dalla gioia. Ma io ancora non vedo. Ed è logico che non vedo, sono ancora dentro la mia ampolla, i tempi di Dio sono quelli biblici. Le leggi della fisica devono rispettarsi, ma la metamorfosi è cominciata e non si arresta. Ad ogni confronto sul divano con mio padre sul senso della vita, sui doveri di un uomo che vive in una società occidentale, sulla logica del mondo e dell’economia con tanto di supercazzola sul capitalismo e la capacità imprenditoriale della borghesia e l’importanza della produzione in periodo di crisi economica, mi lasciava sfinito. Vai a dirgli che voglio fare l’attore… che ad Assisi ho ascoltato cose belle… Ma dopo due mesi le cose cambiano. Quello che diceva, che sosteneva, i cardini del mondo, della vita occidentale e dell’economia come la conosciamo cominciavano a stare di fronte ad un esercito di angeli che diventava sempre più grande. Io davanti al personaggio scomodo di mio padre, uomo di riferimento delle telecoomunicazioni. Io moccioso, vitellone viziato, senza scorza, infedele, ipocrita, incapace di amare o di entrare in una relazione, persino di prendere decisioni definitive, lo fronteggiavo con i salmi e i paralatici che mi guardano le spalle. Tutti i poveri della terra che tirano un sasso, dietro ancora tutti gli angeli di Dio armati fino ai denti, in alto Dio che parla a mio padre: “Le tue parole cadranno. Lui, tuo figlio biologico, ora è una mia creatura. Non è del mondo.” E parlava di me, perchè da quel momento cominciavo a capire che avevo un altro padre. Molto vicino a quello che successe a fra Francesco. Quante volte uscii da un confronto con mio padre sconfitto. Quella volta finii la conversazione con una certezza: “Le parole dei salmi, la tua Parola, mio Dio, è più forte”, ma la prima grande grazia l’ho ricevuta con la fine della pornografia. Non so come succede, ma vari sacerdote mi dicono che quando hai un desiderio che ti viene letteralmente strappato dal cuore in un lasso di tempo brevissimo, c’è un intervento divino. Per me fu dall’oggi al domani. Stessa cosa per le prostitute. Cominciai a vedere le persone. Nei salmi leggevo sempre questa enfasi sulla parola e sulla menzogna. Bugia e verità, lingua pieno di veleno, Signore metti la verità nella mia bocca. Ed ecco una cosa buffissima: sento davvero il quoziente d’intelligenza salirmi tutto insieme di 10 punti. Preveevo le telefonate, veevo le persone, rispondendo alla rabbia con un sorriso, ad uno sgarbo con carità, rimanevo lucido, le ferite degli altri venivano più a galla e potevo consolare il prossimo. Ma questo aveva un impatto incredibile sul lavoro, sulla capacità di capire quello che leggevo, sull’empatia. Vedevo! Vedevo meglio come se mi avessero cambiato gli occhiali! Ma che è successo?
La seconda grande grazia fu quel libro, ‘occasione o tentazione’. Silvano Fausti non si è inventato proprio nulla, prorprio altro non era che una raccolta mirata di esercizi ignaziani per il proprio cammino, la purificazione del cuore, l’incontro con Dio. E lì l’altra grande anomalia della nostra cultura. “Nel cuore nasce tutto il bene e il male del mondo”.
Davvero? Ma allora quello che senti non va seguito? non va seguito sempre?
Pare che vada proprio così. Un moto interiore viene da Satana, un altro viene di Dio: il discernimento è un arte su cui gesuiti hanno fondato la loro casa. L’intelligenza non è solo una montagna di libri letti, studiati, persino assimilati. Distinguere il bene dal male è altro. E’ tutto, il nocciolo della vita dell’uomo. Dopo 20 anni di psicanalisi dove non andavo molto avanti, ho capito che il mio problema era sostanzialmente educativo. L’emergenza educativa collettiva nell’educazione all’amore mi portava ad una disciplina piuttosto ferrea nel seguire gli esercizi spirituali. Cominciai con l’esame particolare delle parolacce: bum, dopo 3 mesi non dicevo più parolacce, sfumando con esse la mia propensione a parlare male delle persone alle spalle. Anche una volta sola, anche nella concitazione, la parolaccia è usata sostanzialmente per dare forza al nostro ego. Il resto son baggianate. E come si può far ridere lo stesso con un pizzico d’ironia, fiducia nell’altro, una buona battuta che abbia i tempi giusti, e ancora senza essere affatto offensivi. Si prende in giro l’altro, mettendolo al centro della mia attenzione, canzonandolo e amandolo insieme. Una scoperta anche questa. Nessuno me lo aveva mai detto. Ma la cosa più bella è che la tua identità si raffina, si esaltano le tue diversità. Proprio grazie al Vangelo sto diventando più libero al punto da spaventarmi. Ma prima… chi ero?
E poi il grande reset della mia vita:il corso vocazionale. Suore che pregano per farci trovare la nostra vocazione senza conoscerci, un fra Giovanni scatenato nel mostrare la logica del Faraone e quella di Dio, il determinismo che deve crollare. Io che grido in aula: “Dio non esiste…” e poi mi ritrovo a ringraziarlo per i doni che gli altri hanno ricevuto. Gli altri han ricevuto dei doni ed io ero contento. Come è possibile? Ero arrivato credendo che avrei compilato un questionario per sapere che lavoro volessi fare da grande e invece mi si chiede se amo dritto o a ventaglio: matrimonio o consacrazione… consacrazione. Signore, ma davvero bisogna rispondere a questa domanda? I frati possono avere avuto rapporti sessuali? ai frati piace il sesso come a me? Ma soprattutto, veramente gli altri sono miei fratelli? tutti si interrogano su questa stessa domanda: come sono chiamato ad amare?
Ma ero ancora in conversione, eppure è qui che mi si scrive una frase nel cuore tagliente come una lama, quella che separa le midolla, come nella lettera agli ebrei. Il primo seme piantato da Dio in una parola: “Non esiste tesoro più grande dell’amore di Dio.”
Ero sul letto, tutto crolla: il mio prestigio economico, sociale, intellettuale, i numeri, le donne sedotte, i convegni, i talenti, i biglietti da visita, il successo nella società, l’invidia e gli attaccamenti. Il mio curriculum di vita era un castello di carte che cadeva. Poi, la mia fidanzata lo ha bruciato. Nonostante lei avesse avuto una vita molto più dura della mia, figlia di genitori separati, sballottata a destra e sinistra e praticamente adottata dalla comunità della Chiesa, mi dice: “Vedi Alex, io, a differenza tua, ho avuto la fortuna di affidarmi alla Provvidenza.” Non ha detto che con le sue forze ha risollevato la vita. No, disse che lei ha avuto la fortuna di sperimentare la grazia dell’incontro con Dio tante volte. E il passaggio successivo era che questo amore immenso intuito in modo così violento, seppure passando per l’intelletto, anche gli altro lo potevano avere. Ma allora non esisteva neanche differenza fra assassini, professori, disabili, prostitute, madri, sultani, netturbini, siamo tutti con la stessa dignità. La stessa. Ma è così bello tutto questo?
No. Era tutto ancora più bello, perchè piano piano stavo riprendendo a desiderare. Dopo avere scoperto la gioia del perdono al corso zero, arrivano i primi desideri dove le scale di priorità si ribaltano. Col segreto semi-rivelato di fare l’attore, mi arriva la proposta di fare la parte di un sacerdote in una compagnia di professionisti. Passo il provino e sono al settimo cielo… ma poi leggo il copione. Dio mio… No. Non posso farlo. Mettevo in cinta una studentessa, parti del profeta Isaia erano adulterate, ero nel pieno di un cambiamento epocale mio e di tutte le relazioni che vivevo. Alla fine, con il cuore che lacrima sangue, rinuncio. Ma la rinuncia più sconcertante, anche se meno difficile, fu la borsa di ricerca a Stanford. Per chi non è ingegnere, le migliori università del mondo nel campo della ricerca in ingegneria elettronica e informatica sono Berkeley, il MIT, Stanford. Io andavo a Stanford dopo avere scomodato amicizie molto influenti, varie scorciatoie, un’acrobazia impossibile se non altro perchè nelle energie rinnovabili non avevo background. Me lo sarei dovuto fare, con gioia, perchè amo la fisica e la matematica più dell’ingegneria. E quando ho la proposta da firmare, tramite l’azienda, altro grande privilegio perchè al mio ritorno avrei continuato a lavorare sempre in una grande multinazionale, sento che c’è qualcosa che non va. Fra Francesco al telefono mi dice che lo Spirito Santo mi sta lavorando con eleganza, ma quando sovverti la scala di priorità neanche un anno dalla conversione sembra folle. Ho 34 anni, il lavoro e la carriera della vita e sento che fra le varie cose che ho in ballo, la più grande sembra essere proprio il cammino dei X comandamenti che sta per iniziare a breve. Alla fine non vado. Eh già, non vado più a Stanford perchè fra Renato comincia il nuovo ciclo, perchè Fausti tiene le lectio, perchè se vado poi mi riperdo di nuovo, poi il teatro e la musica, etc etc…
E la mia fidanzata che fine ha fatto? Lei è sempre lì che aspetta, vergine, in attesa di una mia decisione che arriva solo dopo altri 18 corsi. Una catechesi dopo l’altra mi sento sempre più chiamato a vivere un dolore. La fame di dolore, come la vivo ora, fame di momenti di frustrazione, deserto, di contatto con me stesso, di isolamento per capire chi sono e dove vado. Sembra proprio strano, ma non trovo altri termini per determinare con esattezza la realtà delle cose.
Quando me ne vado via dalla mia ragazza, ormai avevo aggiustato tante cose. Prima fra tutte la mia disponibilità a rispettare sinceramente la sua castità. E ringrazio Dio per la sua santa ostinazione. Perchè solo quando ti poni davanti ad una donna che ti vuole sposare ti chiedi se sei capace di amarla davvero come un uomo, come un marito. Altrimenti sei poco più di una bestia agitata da istintarelli adolescenziali. Ma quella responsabilità chi se la prende? siamo matti… “tanto ormai non lo fa più nessuno…” Che brutta bugia!
Eppure sembra proprio che debba lasciarla andare. Arrivano tentazioni, fughe, desideri di evasioni. Ancora non capisco se il problema fosse la nostra compatibilità o la mia incapacità di amare, ma più vado avanti e più protendo per la seconda. Fatto sta che cuando ci si lascia comincio a vivere un momento davvero luminoso in cui conosco questo nuovo termine: pace. La pace va con il dolore, con le ferite, con le preghiere, con la gioia, con la negazione di sè, con la riconciliazione dopo il perdono dei peccati, tutto insieme. Grosso modo, credo di potere azzardare che quando pensieri, sentimenti, azioni e parole sono abbastanza allineate le une con le altre si vive una meravigliosa condizione di verità. La nostra vita è vera. Quanto avevano ragione i contadini. Per carità, il male esiste da sempre, ma l’alienazione che vive la nostra generazione porta a questa fondamentale frammentazione dell’identità. Proprio il non mentire porta una pace di fondo che non avevo mai sperimentato.
Fra Francesco se ne accorge, padre Mario Danieli anche, tutte le persone non fanno che dire “ti vedo bene! che bello sto sorriso”. Comincio a provare piacere quando incontro le persone. Nasce quel giochino stupendo che è la cena degli afflitti, postato anche lui in questo blog. Continuano i dolori per la mancanza dei gesti della mia ex che continua a infliggermi colpi nel sonno, prima di addormentarmi, quando cammino da solo, ma senza togliermi la pace. Le emozioni finalmente cominciano a farsi sentire, a manifestarsi, il processo di guarigione spirituale finalmente sta ricomponendo sempre meglio i pezzi di Alex lasciati in giro dalle bugie del mondo e dai vizi che, senza saperlo, mi rendevano schiavo. Fra Francesco mi propone a questo punto la sfida della vita: un pellegrinaggio in povertà sul cammino di Santiago.
“A me? Davvero?” E chi l’avrebbe mai sperato che io potessi essere omaggiato di una sfida tanto bella. Ma proprio io? Benestante, moccioso, figlio di una coppia che ha fatto del riscatto sociale una sicurezza? Io che non ho saputo decidere da qui a lì? che ho buttato un’occasione straordinaria di matrimonio preparata su un piatto d’argento? Direi che è proprio ovvio. Proprio io devo farlo!
Tempo due ore ho già deciso, innamorato come al tempo della prima conversione, ho tempo solo per rafforzare la scelta che comunico a pochissime persone. Quelle poche, già troppe, sono contente. Nell’ultima settimana comincio ad avere paura e sento il bisogno di vedere i miei genitori, stare con loro. Questi sanno solamente del cammino di Santiago, non certo che l’avrei fatto senza soldi. Per provarmi ancora un po’, mi tocca pure un raffreddore l’ultima settimana prima di partire. Parto con i soli biglietti di ritorno e una carta di credita che straccio una volta ritirato l’ultimo biglietto. Disobbedisco a fra Francesco perchè intendo scaricare tutta la batteria del cellulare che ho accuratamente portato con me senza caricatore. CHe me lo sono portato a fare allora?
Partendo con zero torno con 20 euro, un pacco di biscotti, 3 panini, un rasoio, medicine varie, forbicette da unghie, una conchiglia del Cammino di Santiago, un rosario brasiliano, cioccolata e un gingillo da cuocere nell’acqua bollente. E’ tutto folle. La gente era contenta di aiutarmi, non ho mai chiesto soldi, non ho mai dormito per terra. Era nutrita dal racconto della mia conversione e dalla mia fiducia nella provvidenza. MI dava da mangiare, denaro, ascolto, amicizia. L’eco delle parole della mia ex fidanzata risuonano come la stella dei Re Magi: “Non hai mai avuto la fortuna di affidarti alla Provvidenza”.
Era la mia prova, più camminavo più capivo che era la mia anche se non sapevo dove andavo. Attraversavo tutti gli stati d’animo esaltati dal Vangelo che in quella situazione di precarietà ti fa toccare con la vita tutta la mondezza del cuore. Ogni parola di Dio diventa un macigno, penetra di più, ti ci affidi di più, ti fa vedere ancora meglio il tuo male. Ancora a distanza di 2-3 anni dalla conversione provavo orgoglio travestito da umiltà, gratitudine ipocrita, avidità per quei 3 euro che ti avevano appena regalato. Divento una testimonianza vivente di coraggio, fede, speranza per gli altri, fiducia nel prossimo, Spirito Santo che opera… e vari altri appellativi, ma anche esibizionismo, ipocrisia, ingiustizia sociale, per alcune persone credo anche “schifo”. Ovviamente una roba del genere spacca la folla, anche perchè quando raccontavo la mia storia non lesinavo di raccontare che nella vita sono stato un peccatore di prima categoria. E più camminavo più mi rendevo conto che era una missione raccontare questa storia, provocare i pensieri, ricevere le provocazioni in risposta, testimoniare come facevano gli apostoli la bellezza della Fede, rafforzare la Fede ancora di più con preghiere e confessioni. Come è possibile raccontare questo in un mondo che ha reso deterministico anche le relazioni? Non sarà forse per questo motivo che tante persone si siano licenziate al termino del cammino dei X comandamenti? che tante persone sul cammino di Santiago erano persone istruite, con una discreta posizione economica, che ad un tratto si chiedono: “Sì ok, ma quindi? Lavoro, mangio, faccio sesso, faccio persino carriera… ma poi?” Non è forse che siamo affamati tutti quanti di quel pizzico di dolore e frustrazione per sperimentare la grazia illogica di Dio? Ma chi te lo fa fare di spararsi centinaia di kilometri a piedi sotto il sole? Se a questo ci aggiungiamo l’esperimento dell’abbondanarsi alla Provvidenza, la nostra testimonianza si trasforma in nutrimento per gli altri, di sicuro gratificante per me.
Tuttavia c’è stata una cosa molto più grossa che mi sono portato a casa, una consapevolezza gigante come la fede: ricevere. Chiedere, alla fine, si impara. Perchè fame e sonno non li puoi comandare, ma ricevere con cuore grato è quello che ti fa essere figlio di Dio. In altre parole, lasciarsi amare. Ecco perchè non ero capace di sposarmi, perchè la mia vita non girava, perchè ero attirato dall’Amore di Dio. Non sono stato capace di lasciarmi amare mai, da nessuno. Dio è stato il primo che mi ha fatto sentire quell’amore lì, gratuito, ma mi ha fatto anche luce, passo dopo passo, un ritiro dopo un altro ritiro, sulla mia miseria. Ho provato a fare l’elenco di tutto quello che ho ricevuto: 75 doni. Una penna, un cappello, cibo, due euri, una notte in albergo, etc etc… ma solo due volte sono entrato nel luogo della grazia. Erano due situazioni in cui avevo ricevuto più di quello che avevo chiesto, ma soprattutto non me lo aspettavo. La prima volta un po’ di marmellata, e mi apparecchiarono una colazione intera, la seconda volta del pane e dell’acqua e mi portarono un piatto di sardine. “Come è possibile che stia ricevendo tutto questo? io non me lo merito. Dio, ma perchè a me? ma che ho fatto per meritarlo?” I nervi mi sono crollati. Ho pianto. La prima volta ho pianto con i singhiozzi, come un bambino, un bambinone di 36 anni con quello zaino gigante che non distingueva fino a due anni fa un abbraccio da una caramella.
Se penso alla parola meritocrazia in questi termini e la confronto con la meritocrazia del mondo mi sale un calmo sorriso un po’ malinconico. L’ossessione operosa del fare diventa davvero tanta aria spostata come dice Isaia, per nulla. Ma perchè non me l’hanno detto mai? ma perchè non ce lo dicono? ma a che servono tutte ste lauree, i viaggi, i PhD se poi non ti dicono che tutto è dono? che il dolore in primo luogo può essere una delle più grande occasioni di comunione che la vita ci offre? Se parlassi con Satana gli chiederei come ha fatto a cambiare i popoli fino a questo punto, al punto da renderli sterili.
Al ritorno da questa missione della speranza e della mia unificazione comincio un periodo di aspettativa per dedicarmi ai desideri che mi stavano nel cuore da tanto tempo:musica, teatro, volontariato. Ho fatto discernimento verticale per capire dove si annidavano orgoglio e vanagloria. NOn so perchè ho ancora questo desiderio nel cuore così forte, ma quando si sceglie bisogna farsi carico soprattutto delle nostre fragilità, di quello che verrà, dei punti deboli della nostra Fede. Dove spero di andare non ne ho proprio idea… a 36 anni? Mah… con fior fior di attori e musicisti in giro che fanno la fame. Le mie guide spirituali hanno comunque pregato per me, mi sono state vicine, e questo desiderio e ancora lì. Diamogli una possibilità prendendo la vita in mano.
Ringraziando tanto i miei colleghi, ho citato persino il nome di Gesù nella mia mail perchè di questo si tratta. Se non hai mai incontrato Dio e il suo Amore, quando succede, ti senti libero e invincibile davanti alla morte. Non certo invulnerabile, anzi, lo sei di più, ma hai il cuore più grande. Se penso a quanto fossi sfasciato posso solo dire che ho ricominciato dal principio, nutrendomi della sua Parola per capire chi era e che voleva.
Ho ricominciato da Dio. E ora mi sembra di fare l’amore con la vita, fare l’amore con Lui.
