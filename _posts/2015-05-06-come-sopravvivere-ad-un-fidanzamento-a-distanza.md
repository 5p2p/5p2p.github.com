---
title: Come sopravvivere ad un fidanzamento a distanza?
author: Ruvido
layout: post
image: /img/posts/sopravvivere-ad-un-fidanzamento-a-distanza.jpg
description: L'hai incontrata a qualche raduno di giovani o magari in vacanza. Lei è bellissima. È  nato l'amore e pensi solo a lei. Lei non è affatto come le altre ragazze che hai incontrato prima. Questa è la volta giusta, te lo senti. Bene! ... ti spaventano solo quelle poche centinaia di km che vi dividono. 
---

Devo dire che le farfalline dell'innamoramento mi sono durate pochissimo quando mi sono fidanzato con Alessandra. Con la delicatezza di una bomba al napalm i 1253 km che ci dividevano hanno fatto piazza pulita di ogni cuoricino sognante. Stando a Zurigo e lei in Basilicata, la distanza era schiacciante. Per gli spostamenti poi non ne parliamo, finché non aprono un aeroporto a S. Arcangelo, arrivare da quelle parti ricorda i viaggi dei primi pionieri in America alla conquista del West. Poi i soldi, le ferie, il tempo. Non avevamo neanche internet veloce per due chiacchiere su Skype! Persino padre Giovanni ci guardò con occhi sconsolati quando gli comunicammo la notizia. 

Che dovevamo fare? 

### Tempo e spazio

Questa fu la prima cosa che ci disse il frate: "rispettate tempo e spazio!". Hai intravisto la bellezza in questa relazione, vuoi camminare con lei. Se tutto questo viene da Dio, nulla è impossibile a Dio! **Dovete vedervi con regolarità e frequenza**. Lasciate perdere Vazzap' e Skype, vanno bene per tappare i buchi, ma dovete vedervi. L'amore non può crescere se non vi frequentate e se l'amore non cresce muore. Io ad Ale ci rimboccammo le maniche. Ci vedevamo ogni tre settimane circa ed abbiamo visto che quattro settimane è il tempo massimo che si può attendere prima che incontrandoci di nuovo non ci sentissimo come due estranei. 

Sebbene i collegamenti non fossero buoni, riuscimmo a trovare una buona modalità vedendoci a Roma, dove abitano i miei genitori e la sorella di Ale, oppure ad Assisi, [dove abbiamo frequentato i corsi](http://www.fratisog.it/corsi-frati-assisi/) e dove ci seguiva il padre spirituale.

Il mio consiglio è **non scendete a compromessi**. La soluzione più facile non è sempre la migliore. Cose del tipo: dormire insieme, andare a stare dai genitori di lei/lui ecc. possono innescare dinamiche che invece di far crescere l'amore lo fanno morire. Siate uomini e donne, decidete una direzione insieme e portatela avanti. Tirate fuori gli attributi e scovate, escogitate, inventate modalità nuove per vedervi. L'amore è (non facile ma) creativo!

### Obiettivi chiari

Parliamoci chiaro, una relazione a distanza non è una passeggiata. Se la si intraprende è perché c'è un desiderio concreto di verificare la relazione, per vedere se siete o no chiamati a vivere la vocazione matrimoniale insieme. Tutto ciò che vi allontana da questa meta è una perdita di tempo. Le relazioni a distanza protratte negl'anni sono solo palliativi e alibi per non prendere posizioni nella vita. Ecco, la relazione tra il commissario Montalbano e Livia non è proprio l'esempio di una vita di coppia che porta frutto, vi sia da monito. Quindi ad ogni divagazione sul tema abbiate a mente la frase che ripete sempre padre Giovanni al [corso fidanzati](http://www.fratisog.it/corsi-frati-assisi/corso-fidanzati/): **che c'é tra me e te o donna?** (Gv 2,4). Lavorate sempre per portare chiarezza nella vostra relazione.

### Vivete la castità

E se l'obiettivo di due fidanzati è verificare la relazione, **lo strumento numero uno** per portare questa chiarezza è la castità. Infatti [la castità vi rende liberi](http://5p2p.it/2013/05/10/castita-liberta.html), con il cervello lucido ed una sana fretta di capire che c'è tra di voi. Questo vale per ogni relazione tra fidanzati ma quando questa relazione si porta avanti a distanza, diventa proprio un **must**. Io ed Ale ci vedevamo per un weekend e dormivamo in posti separati, ci si vedeva poco. Quel tempo era prezioso ed era necessario per rincontrarci, per parlare dei nostri sogni e dei nostri progetti, per litigare e fare pace. E quando il fare pace passa per il dialogo, il perdono interiorizza l'altro e ci trasforma. Quando invece il perdono passa per il letto questa interiorizzazione non avviene ed è un accumulare non-detto su non-detto. E il non-detto genera rancore invece che gioia e pace. Se volete basare la vostra storia sul Signore siate casti.


### Verificate i nuclei di morte della vostra relazione

Come la castità vi aiuta a mettere chiarezza nella vostra relazione e a farvi crescere nell'amore così ci sono tutta una serie di comportamenti latenti che invece possono uccidere il vostro amore. Identificarli e risolverli è il compito del vostro fidanzamento. Dice padre Giovanni al corso fidanzati:

> Nessuno entri nell'amore che non sia un iniziato

Che vuol dire? Come si fa ad essere degli iniziati? La verità è che investiamo tutta la nostra vita per studiare e migliorarci nelle cose più disparate **ma nell'amore ci buttiamo *in caciara* senza neanche conoscere le basi**, i *fundamentals*. 

Pensaci bene. 

Dai primi amori a scuola fino ad oggi è stato un susseguirsi di tentativi, alcuni ben riusciti altri goffi, di approcciarsi all'altro sesso. E questo imparare è stato fatto a suon di legnate sui denti, un po' come i pionieri del bungee jumping: speriamo che questa volta l'elastico non sia troppo lungo ...

Ma come tutto il resto, l'amore ha delle regole, ha delle dinamiche che se non vengono riconosciute e rispettate possono portare alla morte qualsiasi storia d'amore e la tua non fa eccezione. Aprite gli occhi su questa realtà e rimboccatevi le maniche. Andatevene ad Assisi per seguire il [corso fidanzati](http://www.fratisog.it/corsi-frati-assisi/corso-fidanzati/) ed imparate le basi, riconoscete i nuclei di morte della vostra relazione ed incominciate ad affrontarli. Il tempo del fidanzamento sta qui apposta, coraggio! Altri linee importanti per discernere il vostro fidanzamento li potete trovare in:

[Sette fondamenti per i fidanzati](http://5p2p.it/2013/11/08/sette-pilastri.html)

### Lasciatevi guidare dalla parola di Dio

Infine lasciate entrare Dio nella vostra relazione. Lo metto come ultimo punto non perché secondario &mdash; anzi &mdash; ma perché rappresenta la base su cui poggiare la vostra relazione. Il nostro Dio è un Dio buono, che ti conosce da sempre, che conosce e vuole il tuo bene. Lui parla ai vostri cuori, ascoltateli. Ma parla anche attraverso i sacramenti ([confessatevi con frequenza!](http://5p2p.it/2015/03/30/la-potenza-della-confessione.html)) e con la parola di Dio. **Fondate il vostro cammino sulla parola!** Nei momenti duri, di panico, nulla resterà in piedi. I vostri sentimenti vacilleranno, la paura prenderà il sopravvento, solo la parola di Dio rimarrà in piedi a guidarvi come faro nella notte.

> Costruite la vostra casa sulla roccia (vedi Mt 7,24)

Prima ancora che avessimo il padre spirituale, prima ancora di tempo e spazio, per noi c'è stata la parola di Dio che ci ha incoraggiato ad intraprendere questa strada del fidanzamento. E ad ogni dubbio, ad ogni incertezza siamo sempre tornati li, perché da li parte tutto e tutto sorregge. 

Il nostro fidanzamento è durato circa due anni ed è sempre stato a distanza. Seguendo questi criteri abbiamo camminato nell'amore, verificando la nostra relazione alla luce della fede. È stato un periodo di prova, ma equipaggiati degli strumenti giusti abbiamo camminato con passo sicuro. 

Allora coraggio! e buon cammino.

---

### Altri articoli sul fidanzamento

---

Alcuni fondamenti semplici ma essenziali per aiutarvi nel discernimento vocazionale e vivere un fidanzamento da Dio:

- [7 fondamenti per i fidanzati](http://5p2p.it/2013/11/08/sette-pilastri.html)

La storia di Daniela e Lorenzo, un fidanzamento a distanza tra Germania e Italia:

- [Fidanzati senza frontiere](http://5p2p.it/2013/06/19/fidanzati-senza-frontiere.html)

Il racconto di come è iniziato il nostro cammino di fidanzamento, dalla marcia francescana al matrimonio, passando per i corsi di Assisi e tanti km in aereo e treno:

- [È lei la donna della mia vita?](http://5p2p.it/2013/04/20/la-donna-della-mia-vita.html)

- [È lui quello giusto?](http://5p2p.it/2013/04/22/lui-quello-giusto.html)

- [Marcia Francescana 2002](http://5p2p.it/2013/07/15/marcia2002.html)

---

### Corsi fidanzati per imparare ad amare da Dio

---

Il corso di Assisi tenuto da Padre Giovanni Marini da 40 anni. Da qui si parte per fondare una storia d'Amore sulla solida roccia:

- [Il corso fidanzati ad Assisi](http://www.fratisog.it/corsi-frati-assisi/corso-fidanzati/)

L'amore è ingannevole? Mimmo e Cinzia con tutto il loro staff vi guideranno attraverso le insidie della relazione tra uomo e donna per passare da una relazione di stress all'amore vero.

- [Ingannevole come l'amore](https://www.facebook.com/ingannevolecomelamore)

