---
title: La messa, che noia!
author: Ruvido
layout: post
image: /img/posts/la-messa-che-noia.jpg
description: L'eucarestia è il sacramento principe della nostra fede. Ma come fare per viverlo in pienezza e non come una semplice routine settimanale? Storia di un percorso personale &mdash; dalla noia alla gioia!
---


*AVVERTIMENTO: mi rendo conto che non tutti la possono vivere come me, e che da sempre nutrono riverenza e interesse per la messa. Bello! Purtroppo per me non è stato così e questo in sintesi è il racconto del mio cammino.*

Francamente ci ho messo un po' per capire perché il popolo di Dio utilizzasse questo giorno tanto interessante come la domenica per riunirsi insieme e celebrare un rito. Un rito! capisci? Per me la domenica è sempre stato il giorno delle grandi attività, sublimazione dagli impegni settimanali, gare in bicicletta e avventure in montagna, non un rito ... quello lo possiamo fare in altri momenti, no? La domenica ...

E poi francamente è pure un rito noioso. In piedi, seduti, in piedi, seduti. Si risponde, a volte si canta. E poi tutti a casa per la lasagna. Ma è veramente questa la messa?

Frequentando Assisi, mi sono reso conto come frati e suore dessero grande importanza al momento dell'eucarestia. In un ritiro pasquale &mdash; dove appunto si andava a messa quotidianamente &mdash; una suora mi confidò che le pesava terribilmente la celebrazione del venerdì santo, come se ci fosse un buco nella giornata senza potersi unire con lo sposo attraverso l'eucarestia ...

Ora immaginatevi me a sentire queste parole. Coooosa? Per me era una salvata &mdash; almeno oggi la sfanghiamo ... chiaramente c'era un qualche dettaglio fondamentale che mi sfuggiva nel grande puzzle del mistero eucaristico.

### Il potere dell'omelia

La grande eccezione a questo panorama erano le messe di don Fabio Rosini. Ahhh che billizza! Come Montalbano si lecca i baffi di fronte a un bel piatto di triglie, così io mi godevo quelle messe, aspettando con ansia l'annuncio della parola di Dio e soprattutto ... l'omelia! Quante grandi e profonde verità mi sono state annunciate in quelle domeniche. La messa mi volava. Il mio cuore rapito. E poi rimanere tutta la settimana a pensare, a meditare quelle parole ispirate. Ma ... come si dice? *Di don Fabio ce n'è uno, tutti gli altri son nessuno!* Con le varie partenze europee, tra Zurigo, Strasburgo e ora Friburgo quelle messe sono diventate ben presto un lontano e nostalgico ricordo. E mi chiedevo quale fosse quell'ingrediente magico da rendere qualcosa di noioso, tanto avvincente e partecipato da parte mia.

### Tu mi appartieni

Ho continuato a frequentare la messa tra alti e bassi per anni. Sono stato fedele la domenica anche se avrei preferito andare a fare qualche gita. Spesso sono andato durante la settimana alla pausa pranzo o magari uscendo dal lavoro (il grande vantaggio delle messe intra-settimanali era nella durata &mdash; record di velocità 12 minuti e 38 secondi, un mito). Ma chiaramente tutto questo non era sostenibile e non era evangelico, cioè non aveva nulla a che vedere con l'annuncio della Buona Novella che Gesù ci ha donato. La messa *doveva* essere qualcosa di bello, ma io non riuscivo a vederlo.

E poi un giorno fai click.

Ero in Basilicata insieme ad Alessandra a pregare in un gruppo di preghiera del rinnovamento dello spirito. Non sono molto pratico ma mi piaceva l'ambiente e la potenza della preghiera. Ad un certo momento arrivo a questa consapevolezza ... io ti appartengo.

"Io ti appartengo!"

La mia vita, i miei pensieri, il mio cuore, tutto ti appartiene. Tutto appartiene a Gesù. È suo, **sono suo**. Nella mia interezza, ed è questo quello che conta. Se vuoi essere suo oppure no. La mia preghiera nei mesi successivi è stata sempre questa: "Io ti appartengo". A casa, per strada ... e a messa. E lì qualcosa è cambiato.

Con questo desiderio nel cuore, l'eucarestia è diventata il momento di unione tra me e Lui. Il Lui al quale appartengo, il mio Signore. Tutto il resto è divenuto un lento avvicinamento, una lenta salita verso questa unione; a volte ad occhi chiusi in piena meditazione, a volte con i ragazzini in braccio che fanno i monelli; una volta preso dalle belle parole del sacerdote, a volte spossato dai canti ottocenteschi in chiave neo-melodica. 

Ma il punto ed il centro rimaneva sempre quello: "io ti appartengo" e sono qui &mdash; oggi &mdash; per affermare questa unione, per renderla carne. Io sono qui perché ti appartengo, per ascoltare la tua parola e vivere a pieno l'unione con te nell'eucarestia; non è più importante se il prete sa fare una buona omelia o se i canti sono belli. Il centro sei Tu e questo Amore da ricevere e da portare al mondo.

### Non sono degno

Entrato in questa logica tutto ha preso senso, al punto di arrivare di fronte al sacerdote per prendere il corpo di Cristo e pensare: "Oh mio Dio non sono degno!". Lo so che sto parlando come una suore ma fidatevi ... non sono una suora!! 

Semplicemente ti rendi conto che tu sei uno schifoso e quello davanti a te è Gesù eucaristico. Che Lui ti aspetta con tutto il cuore da sempre, perché questo è il luogo concreto che ha scelto per incontrarti proprio prima di morire per te! E tu ci sei arrivato magari pensando ad altro; distrattamente ti sei avvicinato a quel mistero di salvezza per l'umanità. Quando arrivi a riconoscere tutto questo (non dico capire, chi può capirlo?) la messa diventa un'altra cosa. E tutti gli altri strumenti che la chiesa ci ha donato, come la parola di Dio e la confessione, diventano funzionali a questo grande mistero. Perché la messa è **piena** con o senza omelia potente, con o senza amici, con o senza canti coinvolgenti. 

La messa è il luogo che Gesù ha scelto per diventare uno con te ed i fratelli. 

Ed è bello poterci essere.

---

Se ti è piaciuto questo post, condividilo con i tuoi amici e continua a leggere:

- [La mia conversione](http://5p2p.it/2013/10/29/la-mia-conversione.html)

- [Perché sono qui?](http://5p2p.it/2015/02/20/perche-sono-qui.html)

- [Il Signore fa nuovi tutti i desideri](http://5p2p.it/2014/01/14/nuovi-desideri.html)