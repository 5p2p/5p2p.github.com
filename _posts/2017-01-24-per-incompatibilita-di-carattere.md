---
title: Per incompatibilità di carattere
author: Alescanca
permalink: per-incompatibilita-di-carattere
image: /img/posts/per-incompatibilita-di-carattere.png
description: Ci siamo lasciati per incompatibilità di carattere &mdash; una delle frasi più ricorrenti quando due fidanzati si lasciano. Ma è proprio cosí? Davvero è importate essere _compatibili_ per stare insieme?
---

- *"Come stai? Come va con Marco?"*
- *"Male...ci siamo lasciati"*
- *"Davvero?! Dopo tutto questo tempo insieme! Come mai questa decisione?"*
- *"Per incompatibilità di carattere..."*

Chissà quante volte ho sentito una discussione simile, a quante amiche ho sentito dire questa frase, ma la cosa non mi ha mai convinta.

**Vi racconto una breve storia triste:**
C'era una volta una coppia di fidanzatini prossimi al matrimonio. Lei bella, molto bella, semplice, giovanissima e piena di vita. Lui, un uomo molto intelligente, intraprendente e risolutivo. Erano stati ottimi amici per un anno, si conoscevano bene nonostante vivessero a molti chilometri di distanza. Amavano scoprire l'uno gli interessi dell'altra. A lui piaceva la montagna e l'arrampicata, mentre lei adorava la musica. Entrambi avevano un cammino di fede abbastanza solido alle spalle, infatti si erano proprio conosciuti alla marcia francescana. Avevano però un grave problema: quando lui diceva *bianco*, per lei era chiaro che era *nero*; quando lei non desiderava che qualche giorno al *mare*, lui contava le ore per andare in *montagna*. Se lui diceva *destra* per lei era ovvio bisognasse svoltare a *sinistra*; in qualsiasi negozio entrassero per vedere i mobili per la loro nuova vita insieme, non erano d'accordo mai su niente. Se per lui le cose vanno dette con forza, per lei le frasi iniziavano spesso con: *"forse..."*, *"non è che che per caso..."*.

Questo è il **classico caso di incompatibilità di carattere**. Difficile, vero?! È tosta! Pare non funzioneranno mai questi due qui. Eppure non è così. Eppure forse non è così importante visto che quei due fidanzatini oggi sono felicemente sposati, hanno tre figli, sono campioni olimpionici di incompatibilità di carattere e lavorano ad un progetto molto bello che si chiama 5pani2pesci :-)


Ricordo quando io e Francesco siamo andati a vedere degli appartamenti a Roma prima di sposarci. In particolare mi ricordo che avevamo un appuntamento con un'agenzia sulla Tiburtina (io ero convinta che fosse uno dei quartieri più adatti a noi). Uscita da quel piccolissimo appartamento appena visitato, scendiamo le scale mano nella mano, usciamo dal portone in silenzio, ci guardiamo negli occhi e contemporaneamente diciamo: *"È perfetto!*" io e *"Che merda!"* Francesco.

**Io non credo alla storia dell'affinità di carattere**, alla compatibilità, all'altra metà della mela, alle attrazioni fatali e tutta quella roba che a volte mi sa più di oroscopo da giornaletti che di relazione e di dono.

Cammin facendo, ho capito che la relazione con Francesco non è basata su una qualche compatibilità che chiaramente non abbiamo, ma su qualcosa di molto più grande di questo. Conosco anche varie coppie, diversamente giovani (direi io!), che da ragazzi erano *compatibili* ma poi con il tempo sono cambiati e quindi oggi lo sono meno. Non voglio dire che nelle coppie non ci debba essere intesa, anzi; ma questa nasce da una relazione profonda e non da una innata compatibilità. L'intesa è quel capirsi con il solo sguardo senza parlare e non può che esserci quando alla base si condivide una profonda intimità, ovvero **quando nella relazione si va a fondo nella vita di chi ti sta davanti**.

Una relazione solida è fondata su due persone che guardano nella stessa direzione e puntano alto, hanno voglia di cose grandi da fare insieme fra loro e con Dio, volano alto e non si perdono nelle chiacchiere da giornalino adolescenziale a parlare di affinità. Solo se si vive un [amore ordinato](http://5p2p.it/2014/02/28/amore-ordinato.html) si riesce ad entrare in una intimità con se stessi e con l'altro davvero grande. Solo se guardo al Signore, fermandomi al mattino prima di fare qualsiasi altra cosa e lasciandomi amare da Lui, allora mi posso aprire al modo di vedere le cose di Francesco.

**È il Signore che guida le nostre scelte**, i nostri passi, il nostro stare insieme, la nostra intesa e non  una semplice affinità di carattere che ci fa vedere le cose uguali. Anzi, proprio perché abbiamo modi diversi di vedere le situazioni, allora siamo costretti a parlare di più per riuscire a quagliare una data cosa. Proprio perché Francesco fa le cose diversamente da me, io ho la possibilità di sperimentare cosa vuol dire fidarsi, **imparare la fiducia** e quindi la fede in un uomo, per poi sperimentarla con Dio. Quindi, per concludere, questo essere tanto diversi caratterialmente **è la mia occasione per imparare a fidarmi**. Questo è un nodo cruciale del mio cammino di fede. Francesco è, con il suo carattere tremendo (chi lo conosce lo sa!), la mia scuola quotidiana per imparare a fidarmi di Dio.

Il Signore mi dia ogni giorno la grazia di imparare a fidarmi di Lui attraverso Francesco. So che ogni volta che mi batto per aver ragione con lui, in realtà sto solo perdendo la mia occasione per incontrare il Signore e tutto, anche le cose più belle e sante che io possa fare nella vita, perdono il sapore di eternità, di Dio.

Questa è la sfida amici miei.

Questa è l'occasione per non farsi derubare della **parte migliore**. 
Quella che non ci verrà tolta.


---

### Altri articoli sulla gioia!

---

- [L'amore ordinato](http://5p2p.it/2014/02/28/amore-ordinato.html)

L’amore è un argomento di cui parlano tutti, ognuno a modo proprio. Dal modello cristiano a tendenze più new age, ognuno si sente in dovere di dire la sua in maniera competente o meno. Come orientarsi?


- [A cosa serve il matrimonio](http://5p2p.it/a-cosa-serve-il-matrimonio)

Non basta amarsi e vedersi il sabato sera? Qual è la necessità di sposarsi? È un salva vita? Una necessità? Uno sfizio?

- [Tre modi per corteggiare da Dio](http://5p2p.it/tre-modi-per-corteggiare-da-dio)

Come si fa ad incontrare un ragazzo? Come ci si approccia? Come si fa a corteggiare ancora il marito? Quale corteggiamento mettere in atto? Cosa c'entra Dio con queste cose? Tre modi infallibili per andare a colpo sicuro.
