---
title: Dove Lui ci indicherà
author: Alescanca
permalink: dove-lui-ci-indichera
image: /img/posts/dove-lui-ci-indichera.jpg
description: Quando eravamo fidanzati ci colpivano tanto le parole che san Francesco amava tanto, ovvero, "siate pellegrini e viandanti senza possedere niente di proprio". Ci sembrava una figata! Questa sí che è una vita bella, una vita spesa senza resistenze o cose da difendere. Questa sí che è una situazione di vita in cui è difficile raccontarsela! 
---


Ricordo che leggendo il bellissmo libro di Larranaga [Nostro fratello di Assisi](https://www.amazon.it/Nostro-fratello-Assisi-Storia-unesperienza/dp/8825026625/280-4260152-5602651?ie=UTF8&camp=3370&creative=24114&creativeASIN=8825026625&linkCode=as2&redirect=true&ref_=as_li_ss_tl&tag=5pani2pesci-21) mi si apriva il cuore a quei racconti di provvidenza quotidiana e di continuo stupore che san Francesco riusciva a vivere proprio perchè in quella condizione di **pellegrino e viandante**. 

Si vede che si è portati a vivere ciò che maggiormente si sogna e senza accorgercene ci siamo ritrovati anche noi in questa situazione di pellegrini e viandanti. Certo non proprio come san Francesco... ma abbiamo fatto e stiamo facendo un'esperienza simile: l'esperienza di *lasciare sempre tutto* per continuare il cammino. Un lasciare bello, che non sa di amarezza, ma di stupore e meraviglia per quello che il Signore prepara per noi. Non sempre è stato facile, anzi per niente, ma ne è valsa sempre la pena. Ci sembra anche un po' la storia di **Abramo** ripetuta più volte:


>Il Signore disse ad Abram: Vattene dal tuo paese, dalla tua patria e dalla casa di tuo padre, verso il paese che io ti indicherò. <cite>Gn 12,1</cite>

Quando qualcuno ci chiede come mai abbiamo traslocato in quattro nazioni da quando siamo sposati, noi rispondiamo che è successo a causa del lavoro di Francesco. In realtà, in cuor nostro non è mai stato veramente cosí, perchè ad ogni trasloco c'è stata una **Parola** che ci risuonava forte nel cuore e che non potevamo mettere a tacere. Come in questi mesi. Anche adesso abbiamo una Parola che ci guida, una Parola tanto bella e tanto folle ai nostri orecchi, che ci invita a partire di nuovo, dopo sei anni qui a Freiburg per andare nella terra che il Signore nella preghiera e nel discernimento ci sta indicando. Un **gettare le reti dalla parte destra**, un proseguire il cammino nel posto che ci pareva più inopportuno e assurdo.

Manca solo un mese al nostro trasloco in **Basilicata**. Sembra di tornare al punto zero, dove tutto è iniziato, dove sono cresciuta, dove mi hanno annunciato il Signore, dove facevo le telefonate in un angolino della mia camera per sentire Francesco che stava a Zurigo. Che strano! Ma chissà cosa vorrà dirci il Signore lí! Chissà quanti regali ci aspettano. E quindi insieme alle tante paure, partiamo con il cuore pieno di pace e ringraziamento. Solo due cose sappiamo: la prima è che noi stavamo cercando casa da tutt'altra parte e che la Basilicata non era neanche mai stata presa in considerazione; la seconda è che in tutti questi anni **ne è valsa la pena** ascoltare quella Parola di vita che ci guida, anche quando (e *soprattutto*) è risuonata assurda. Il Signore dona ciò di cui abbiamo bisogno per portare avanti la missione che ci è affidata. Questo viuol dire che a volte nella terra indicata [c'era da vivere il deserto e la crisi](http://5p2p.it/2013/04/10/raggione-ciaveva.html). Altre volte è stata l'occasione per sperimentare la provvidenza davvero inaspettata. Altre volte ancora, abbiamo sperimentato quanto il Signore ci tiene a noi. Questa volta davvero non sappiamo cosa aspettarci, ma rimaniamo con il cuore aperto.

Insomma pregate per noi perchè siamo nella fase in cui si lascia tutto e ci si fida, e si alterna la gioia profondissima del cuore al dolore di lasciare questa casa e questo luogo dove i nostri figli sono cresciuti, dove abbiamo imparato tanto e a cui siamo legati. Al tempo stesso per 5pani2pesci ci sono molte novità grandi e belle, che preserviamo nel cuore per custodirle e farle cresecere come piacerà a Lui.

Vi abbracciamo tutti, con il cuore e nella preghiera ... e ora *vamos* con gli scatoloni e le feste di addio!

Ale  



---

### Altri articoli sul cammino!

---

- [Raggione c'aveva!](http://5p2p.it/2013/04/10/raggione-ciaveva.html)

La crisi del settimo anno — ne ho sentito parlare tanto nei primi anni di matrimonio, quando eravamo già in crisi, e pensavo "figuriamoci che sarà al settimo anno?!"


- [Sulla tua Parola](http://5p2p.it/2015/02/26/sulla-tua-parola.html)

Non sempre la via è così chiara. Spesso le situazioni sono complesse e i sentimenti inaffidabili. Allora in base a cosa decidiamo? Chi ci può aiutare nelle nostre scelte importanti?

- [Innanzitutto la gioia](http://5p2p.it/2013/06/30/innanzitutto-la-gioia.html)

Gioia o stress? Dipende per chi fai le cose e cosa metti al centro della tua vita.






















